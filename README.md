# Herd TODO
## Un gioco di ruolo immunologico per la Notte dei Ricercatori 2016 ##
### Istruzioni per i giocatori ###

All'inizio del gioco ogni giocatore riceverà:

1. un cartellino identificativo con spilla da balia da indossare in modo da riconoscere i vostri compagni di gioco

2. tre appiccichini da usare per (eventualmente) diffondere la malattia: i _token infezione_

3. un foglietto, che chiameremo _scheda del personaggio_, da tenere nascosto in tasca, che determina se siate stati vaccinati o meno contro la malattia e se
per caso siate, sfortunatamente, il paziente zero (il primo ammalato di herd). Il paziente zero partirà con un token infezione
già incollato sulla _scheda del personaggio_ nell'area segnata come "infetto".

Lo scopo globale del gioco è generare una simulazione della diffusione della malattia di nome __herd__ tra i giocatori, studiando come il numero dei
malati cambi in base a quanti dei giocatori sono stati vaccinati.
Lo scopo dei singoli giocatori è andare in giro per gli stand tenendo in vista il cartellino e se sono malati infettare
i loro compagni di gioco, mentre se sono sani provare a restare tali! 
Ad un'ora prefissata vi chiederemo di tornare allo stand __Everyday Science__ per determinare insieme
il risultato della simulazione e discuterne brevemente. L'idea è quella di fare almeno due simulazioni lungo la serata con un numero
di vaccinati di partenza differente.

Come si gioca:
Se siete infetti dovete avvicinare altri tre giocatori e provare ad infettarli, ci sono tre possibilità:

1. il giocatore è già infetto: in questo caso non potete reinfettarlo, lui o lei vi mostra la sua _scheda del personaggio_ con (almeno) un _token_ già appiccicato nell'area "infetto" a cui aggiungerete il vostro e l'incontro finisce qui

2. il giocatore è sano ma non è vaccinato: per riuscire ad infettarlo dovrete vincere contro di lui a pari o dispari in almeno
una su tre partite. Infettare questi giocatori non dovrebbe essere molto difficile: appena vincerete una delle tre partite potrete
incollare il vostro _token_ sulla sua _scheda del personaggio_ nell'area "infetto". In caso le perdiate tutte e tre lui è stato molto fortunato e non si è ammalato:
incollerete il _token_ nell'area "resistente".

3. il giocatore è sano ed è vaccinato: in questo caso per infettarlo dovrete vincere tutte e tre le partite di pari 
o dispari. In caso riusciate a vincerle tutte e tre potrete incollare il _token_ sulla sua _scheda del personaggio_ nell'area "infetto", altrimenti
il vaccino avrà fatto il suo dovere e userete l'area "resistente".

Qualsiasi sia l'esito dei tre incontri quando li avrete terminati avrete anche finito i token: sarete guariti dalla malattia herd
e non dovrete più fare nulla se non rispondere ad altri eventuali untori aggiungendo il loro token nell'area "infetto" della vostra _scheda del personaggio_ senza 
nessuna partita di "pari e dispari".

Se non siete infetti non avete nessun compito attivo: nel momento in cui verrete contattati da un altro giocatore dovrete provare
a difendervi a pari o dispari e in caso abbiate la peggio e guadagniate il vostro primo token nell'area "infetto" dovrete iniziare
a diffondere l'infezione cercando tre altri giocatori da provare ad infettare.

Alla fine della simulazione nello stand analizzeremo tutte le _schede del personaggio_ ed i vari _token_ che avrete
guadagnato nell'area "infetto" o "resistente" per capire come è andata l'infezione di herd.
